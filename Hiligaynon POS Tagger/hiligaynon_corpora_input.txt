Handurambongnon. Nagalabyog sang iya bulawanon nga mga guray ang nagahinalup nga adlaw. Makanay kag mabugnaw ang dapya sang hangin. Malinaw ang lawud nga nagahanul-hanul lamang ang dagat timaan nga malinong ang hinudlaw. Nagapamulak sing mga tao ang matahum kag dalayawon nga plasa sang Dakbanwang Bakolod. Namondak-pundak sila katulad sa pagbinahinbahin sang mga pispis sa manuhaytuhay nilang balahibo. Sa isa ka hambal, napinig sa isa ka duog
ang mga pilakan, sa isa ka duog man ang mga mamumugon, sa liwan nga bahin ang mga pumalatikang; sa isa man kabahin ang mga manogbulong, sa isa man kapihak ang mga mananabang, samtang sa tunga, sa Bandstand, nagatindog ang mahagoyhagoy nga tao kag sa iya luyo nagalingkod ang mga puno-puno sang hangaway-pungsodnon; kag sa palibut sang Bandstand nagabantay sing mayo ang mga hangaway-karabatanan nga ang amo ginalikusan man sang mga Humalanas-hangaway, Trainees. Makaluluyag nga matang pispis-danyag ang amo gna pugawa sang kakdaygan sang plasa. 
Ang amo nga danyag angay sa nanariaring duag nga mga sinipad nga ginpongpong sa isa lamang ka gukup. Matuod kay sa amo nga panglingaw-lingawan sang mga masinakiton sing kasingkasing nga mga pumoluyo sang Dakbanwang Bakolod, makita sa amo nga tion ang nanuhaytuhay nga sari sang tao sa tanan nga sahi sang pangabuhi. Sa amo nga pagtililipon nila, malinong sila katama, tulad sadtong nagasaulog sila sang balaan nga misa sang pagkapatay sang Diwa. Anggid sila sa malinaw nga lawud sa bulan sa Mayo nga bisan ang ila paglingi-lingi talagsahon lamang. Halus ang tanan nga mga mata napansal sa kawayanon sing panglawas nga tao nga ginapaabut sang tumalan-aw ang pagtikab sang iya sini mga bibig.
Nalipay gid ako nga nagdugok kamo sa pagpamati sining katapusan ko nga pagpamulong-pulong kay ini bilang pagpadungug man ninyo sa akon. Una sa tanan, ginatib-ong ko sa hitaas ang dungganon naton nga pangulo-dakbanwa, Gg Alfredo Montelibano, ang aton pangulo-puod; Hal Valeriano Gatuslao kag ang iya duha ka katapu, Hal Generoso Villanueva kag Hal Aguedo Gonzaga. Sila tanan may tipik nga silak sang ginatawag sang ' Justicia Social' sa ila agtang. Huo, kay sila maluloy-on sa mga kubos kag nagatabang sila, dili lamang sa wakal tulad sa madamu nga mga pilakan kondi sa buhat gid, apang indi ako makapasalig nga ang ila sini mga buhay tunay gid nga ' Justicia Social', kay sa pagkamatuod, wala gain sing isa nga makasaysay sang tunay nga kahulogan sini nga tinaga. Samtang nagapuyo lamang ang tao diri sa idalum sang gamhanan nga adlaw, walay isa nga makabuhat sang tunay ' Justicia Social', kag kon may yara nga isa gid man, daku ina nga balita, kay indi na ina sia tao nga inanak sang makasasala kondi Diwang Apo na ina sia nga ginpakunsad diri sa duta sang Diwang Anak. Mapati kamo ukon indi, ang Diwa amo ang makabuhat sang tunay nga ' usticia Social '. 
Ang pag-uswag sang Bakolod, isa ka daku nga kadayawan ni Dung. Alfredo Montelibano kag sang mga nagpatigayon nga madakbanwa ang Bakolod kag isa man ka kadungganan sang puod sang Negros Nakatundan apang, sa isa ka bahin tingga nga gintongtong sa abaga sang mga kubos nga timawa. Dayag kaayo nga madamu na ang kabalhinan sang amo nga banwa; nagtahum ang balaligyaan-banwa, nagmasulhay; maayo ang pagdumala sa banwa, madamu na ang bantay-banwa nga nagapatuman sang kalinong, naglulupad ang mga kagaw nga amo ang nagahatag sing mga balatian sa mga pamatan-on, nagkalumus ang mga sugal nga amo ang nagagoygoy sa kalabanan sa malain nga mga kaduyogan; kag tan-awa ninyo ang katahuman sini nga plasa nga aton nian ginatindogan. Apang, dungan sa pag-uswag sang Bakolod nagsaka man ang mga balayran sa pangulohan; ang tanan nga balaklon nag-uswag man ang bili; sa isa ka pulong, nagmahal man ang pangabuhi sa amo nga dakbanwa samtang ang diotay nga suhol sang mga inanak sang balhas, ang daw halus nga daan makabuhi sa panimalay nga bayad sa ila pangabudlay daw tuod nga wala nagahulag, daw palangakuan ni San Pedro nga wala pagsaka, daw tun-og sa dahon sang kahuy nga nagakatunaw lamang kag wala pagdugang. Indi kita sini magkatingala, mga kasimanwa ko, kay amo gid ini ang lakat sang kalibutan; kon luyag naton ang dayaw, kinahanglan nga tuksan man naton ang iya bili. Ang kinalain lamang sini kay ang mga patay-gutum man nga daan nga indi unta ila maluyag sang dayaw kay indi na gain makasagawud sang inogsulod nila sa kulon magaantus man sing pilit sang tanan nga kasakitan kag batyay sa pangabuhi. 
Lab-as pa sa akon pulondan sang paino-ino ang mga nagliligad nga hitabu nga bagay ipagkit sa maragtas sini nga puod. Ang naghawan anay sadto sini nga duta amo yadtong mga tigbatas nga katigulangan sang mga kibulon sing kamut. Nag-antus yadto sila sang mapait nga pangabuhi upod ang handum nga sa ulihi makaginhawa sila. Ginsumpong nila ang tanan gna kalalat-an. Gin-away nila ang mapintas nga takig, ka gang iban sa ila nga kinulabos sing palad nagpahuway na lamang sing dayon. Ginhalad nila ang ila kabuhi pagpulod sang dalagku nga mga kahuy, kag madamu sa ila ang nagkalapiang, ang iban nag-inutil ka gang iban sa ila nagkalamatay gid gna natup-an sang ila ginatapas nga kahuy. Sa lakas nga paghimulat nila kag ila mga inalabuab, nadaginutan gid man paghawan ang malapad nga duta kag gintamnan nila sing mga lubi, kawayan kag iban pa nga sari sang mga talamnonon nga himunga. Sang ulihi nagdugho diri ang mga pilakan gikan sa tabuk kag gin-alungay nila nga baklon ang mga hawan sang mga kailong tigbatas, apang pila sa ila ang wala matimpusi pagbayad, ang iban wala gid mabayari, kag sang ulihi pa gid, ang kalabanan sa ila ginpalugusan lamang kag agawon ang ila duta. Daw ano ini kasubo nga dumdumon naton? Tubtub pa gain karon masunsun natin mabatian nga: "Si kuan nga imol gin-agawan ni kian nga manggadan sang iya duta." Pila na bala ka mga kubos ang anwad-an sing mayo-ayo nga pangabuhi bangud kay gin-angkon ang pilakan ang duta nga ginakuhaan ya sang inogtil-og sa iya panimalay? Pila na ka inanak sang balhas ang nagtalangis kay ginlanggab sang mga mabudhi nga manggadan ang ila diutay nga duta nga ginapangabuhian? A! madamu na, madamu na gid tubtub ang iban sa ila nakadangat gani sa pagpatay sa amo nga mga malugos kag maitum sing kalag nga tao. 
Sang yara na sa kamut sang mga pilakan ang malapad nga mga duta, gintamnann nila sing tubo kag sanglit mauya nga duta nagmaayo ang tubo. Busa sa panahon sang galing, nagakuha ang mga mangunguma (Hacienderos) sing madamu nga mamumugon sa Antique, Iloilo kag Capiz nga mangabudlay sa ila palangumhan. Ginganyat nila ang makaluluoy nga mga imol sa amo nga mga duog, nga bayaran nila ang amo nga mga mamumugon sing maayo nga suhol kag iban pa nga mga panaad nga nagpadaku sang kasingkasing sang mga kubos, kag sa wala sing pangduhaduha kag kaalag-ag, nag-ulupod sila sa pagpangabudlay sa mga palangumhan-tubo, dala ang pagsalig nga sa ila pagpauli sa ila binayaan nga panimalay, may kinatsa sila nga pilak nga iamuma sa ila mahigugmaon nga asawa kag kabataan. Batuk sini nga paglaum, kalakasan ang ila nasumalang. Wala matuman ang mga panaad sa ila. Ngani ang mga kailong "Sakada" nagpalauli nga ang iban sa ila wala nakadawat sang nagakaigo nga suhol, ang kalabanan nagpalalagyo na lamang tungud sa indi na mayo nga pagbilang sa ila sang ila agalon. Bisan pa karon nga inadlaw mabatian naton ang masiling: "Kailo man kanday kuan nga nagpauli lang nga wala pagbayari ang ila kinabudlayan." Ini nga mga sakon, mga linta nga nagapangabuhi sa dugo sang mga kubos nagpilakan sa pagsuyop sang mga balhas sang makaluluoy nga mga mamumugon; busa, naghabuk ang ila buy-on samtang ang kailo nga mga tigbatas nga nagalatag sa init kag nagapakuraw sa ulan nga daw hayop nga kaon lamang ang pahuway sa pagpangabudlay, nagabatas sang manonggalon nga pangabuhi sanglit nagalumpagi sa tama kadiutay nga suhol sa ila. Masami pa sila ginalimbungan, ginalimulimu ang pinatuloan nila sang balhas kag ginapasipad-an pa sila sang ila mga agalon. 
Sa amo nga kahimtangan sang mga agalon kag mga mamumugon, may isa ka buaya nga naglutaw kag nangin amang-amang sang mga manggadan. Ini nga tao amo ang nangin gamhanan kag nangin diktador sini nga puod bangud sang iya rinamak nga pilak. Ang tanan nga luyag niya mahimu sanglit nagalumpaod sia sa manggad.
Ang tanan nagatahod sa iya kay diri sa duta nga luhaan walay na sing labi ka talahuron kag gamhanan kondi ang pilak. Sa lipakhap daw Kanlaon sia sing tindog. Ang pagdaug sang mga palapilian sa pangulohan diri sa aton puod yara lamang sa iya mga kamut. Ang palapilian nga iya sini ginamanokmanok bisan buhatan mo dayon sing batong-daan madaug gid. Huo, madaug gid sa maayo ukon sa malain nga paagi kay ang mga tinao sang mga mangunguma kag sang mga sentral nga yara sa iya sini landing indi makahatag sang ila pili sa liwan nga palapilian kay kon mahibaloan sila, pahalinon dayon sila sa ila palangakuan. Ang makaluluoy nga mga pumilili, sa kahadluk nga magutum ang ila panimalay kon pahawaon sila, pilit nga matuman na lang sa mandu sang ila agalon ukon pangulo bisan batud gid sa ila kaugalingon nga kabubot-on. Diin diri ang 'Justicia Social' nga ginatawag? 
Madamu na nga kalakasan kag malain nga mga buhat sini nga tao kag sang iya mga sinakpan ang ginbuyagyag ko sa mga pamantalaan, apang katulad lamang sa damgo, naalimonaw tubtub nga nalimutan na lang. Amo ini ang daw dili ko masalum, kon bala ang aton pangulohan, pangulohan mga makiangayon ukon pangulohan sa mga pilakan lamang. Kon sa akon lang kubos nga isip, ang aton pangulohan natukod gid sa makiangayon nga sadsadan ugaling yara lamang sa nagauyat sang gahum nga ang tinaga nga Makiangayon wala sing kahulogan sa ila. Ang lagting sang pilak amo lamang ang ila ginatamud nga sa isa ka tingug sang pilakan 'amen' lang ang tanan. Apang, ang makaluluoy nga timawa, ang kailo nga inanak sang balhas nga amo ang mananampad sat ion sang inaway batuk sa dumuluong, nga amo ang nagasugkay sang manggad sang duta; nga amo ang galamiton sa tanan nga bagay sang pangabudlay, wala nila ginalingi. Kon bagay na nga natuhoy sa kaayohan sang imol, walay manggaran nga nagahimakas nga matigayon ang amo nga kaayohan sang simol. Subong man ang pangulohan, daw nagapatulogtulog lamang sa pagbulig sa katimawaan sang mga kubos. Apang, kon makasala ang isa ka imol, saligan mo kag lauman nga bisan manago sia sa alibutod sang bugas, kaykayon sia gihapon sang punuan; samtang nga kon ang pilakan ang makasayop daw bulag kag bungol ang punuan.
Hagong lamang ang ginsabat sang amo kadamu nga mamumugon kay ayhan nahadluk nga basi ipiton sila sang ila agalon ukon iban man nga mga pilakan nga yara nagatambong kong magsabat sila sing talonhayag. Matuod man, sin-o abi nga imol ang indi mahangawa magpahayag sang iya tunay nga balatyagon tuhoy sa indi maayo nga pag-inakup sa ila sang ila agalon kay kon mabatian sila, dayon gid sila timalusan kag pahalinon sa ila ginakuhaan sing pangabuhi? Sa sini nga bagay kon matabu, wala sing pangulohan nga nagaapin sa ila kag wala man sila ginahatagi sing palangabuhian kon pahawaon sila sang ila agalon. Busa, bisan ang tanan nagabalabag sa ila tutonlan, bisan ang tanan kamandag sa ila ginhawa, bisan ang tanan bantiling nga lulan sa ila abaga nga ginahimu sang ila agalon ukon iban man nga pilakan; ginalag-uk lamang nila katulad sang paglag-uk sang isa ka hayup sa bulong nga ginatingal sa iya. Amo gid ini kay nasayuran sing labi kasanag sang mga mamumugon nga bisan ang tanan nga katarungan yara sa ila palad, kong bagay na sa atubangan sang hukmanan kag pilakan ang ila kasumpong, angay lamang sila sa nakainum sing lagtang. Amo ini ang nagapakunol sang ila dila sa pagtusngaw sang ila tingug sa tampad sang ginapasilongan nila nga mga manggadan. 
Mamula lamang ang nagapamulong-pulong sang wala gid bisan isa sa mga binunga sang balhas nga nagsabat sing maisugon. Dayon ya panagmut kag magpadayon sa paghambal sing labi pa gid kasingkal nga mgak tinaga. 
- Kita nga mga imol, naandan nag id lang sang mga gamhanan kag mga pilakan sa pagpigus, paglimbong, paglimulimu, kag pagsimusimu kay bisan nagatungtong na kita sa Kanlaon sang katarungan, nahadluk kita gihapon magtusngaw sang aton tingug. Dili ta pa bala mahabuy ang batasan sadtong aton mga ulang nga kon yara na gani sa atubangan sang gamhanan ukon pilakan, dayon lang nila kuob kag magpabarbas sang ila tingkoy? Isab-ong ta sa sab-ongan sang aton paino-ino ang kaagi kag kaisug sang labing bantog kag bugtong nga inanak sang Kabisay-an, Graciano Lopez-Jaena. Ang lawas ya kag kalag ginwaswas ya sa pagbayaw sang kinamatarung sang iya duta kag sang aton man duta nga natubuan. Yadtong iya mga bibig, nga walay kahadluk sa pagtusngaw sang tingug sang iya Iloy-duta sa tampad sang mga katsila sadtong mangingit nga kagab-ihon sang ila diri panahon sa aton hinigugma nga Pilipinas, dapat ta isul-ub sa aton ba-ba. Aton gid dumdumon nga nag-antus yadto sia sang mapait nga pangabuhi kag namatay sia sa labing makahalanuklog nga kahimtangan didto sa duta sang mga putian, lamang nga matultog sa ila bagol ang kinamatarung ni Iloy Pilipinas. Kanugon sini nga matinggas nga panggas sang aton utod gna baganihan nga dili ta paggamiton ang uyas nga bunga sang iya ginpanginmatayan. Labi nag id nian nga wala na kita nagapuyo sa panahon sadtong mga mapiguson nga mga katsila, diin ang kusog sang kusog amo agn nagaluntad, kondi karon nagakabuhi na kita sa binag-o nga panahon nga makiangayon, diin ang kusog sang katarungan amo ang napaibabaw ka gang tagsa sa aton may kahilwayan sa paghambal sang matarung lamang; sa pagtusngaw sang iya tingug sa guya sang tanan, wala pinilian. Kon kita magpuyo man lamang nga ipalinas naton ang aton katarungan, mayo pa nga puslan na lang kita sang duta agud magatambok pa ang mga tanum nga makasuyup sang aton tagas. Ipakita naton ang aton 'Valor Civico' nga giantawag, kay yanang mga gamhanan kag manggadan, katulad ta man nga nagakaon sing kan-on, katulad ta man nga nagabatyag kasakit kon kusion ang ila panit kag katulad ta man nga nagapasilong sa handong sang atop. Ngaa magkahadluk kita sa ila? Dili bala kita alangay sa mata sang aton Magbubuhat? Kon sila nagahaklu sang mabugnaw nga hangin, kon sila nagalag-uk sang matin-aw nga tubig, kita subong man; mahibalo man magtan-aw sang mahigko kag indi; ngaa abi nga ila kita tapakon kag indi pagkilalahon ang aton matarung? Kon amo ina sa gihapon ang ila padihut, kinahanglan nga gamiton ta ang binuhat sang panday sa salsalon. 
- Bugalon nga tao, indi na makaabut pa buas ang imo kabuhi, nian tapuson ko na nga daan. - ang singgit sang isa ka mangunguma nga nagatindog sa luyo ni Dung. Aguedo Gonzaga kag sa likud ni Dung. Generoso Villanueva, nga dayon hunos sang iya iluluthang sa tuyo nga luthangon ang nagapamulong-pulong. Apang ginpugos sia ni Dung. Gonzaga kag gin-agaw sa iya ni Dung. Villanueva ang iluluthang. 
- Pamati ka lamang kay amo naman lang ina ang iya paghambal kag kon luyag mo gid nga makadulot ang liso sang imo iluluthang sa iya lawas, buas sa mga ikan-um ang takna sa aga, kadto ka lang sa baybay kay ikaw gid ang paunahon paluthangon sa iya. - Ang pulong ni Dung. Gonzaga sa tao. 
Wala man magsapak sa amo nga tao si Donato Flor de Caña kondi padayon lamang ang iya hambal. 
- Amo ini ang akon nadangatan; buas luthangon na ako kay ginpatay ko ang labing gamhanan kag pilakan nga tao sa aton pulo, sanglit ginlinas ya man ang akon katarungan kag ginpakahuy-an ya ang akon pagkatao. Sa tapus ko mabuyagyag ang iya kagarukan kag malain nga mga buhat sa tion sang piniliay, iya ako ginpasipalahan sa tunga sang dalan nga may madamu nga mga tao sang iya ako masugata, kag buot ya unta luthangon, apang naunhan ko sia handus sang batanginyo nga sadto nga adlaw sa dili ko hungud nadala ko, kag amo lamang ang iya kinamatay. 
- Busa mga utod kong mga timawa, kon sa gihapon buhatan kamo sang inyo aalon sing kalakasan, dangup kamo sa mangangapin-banwa (Public Defender) agud mabuligan kamo kag mahusay ang gumontang nga masonson nagakahanahu sa tunga sang mga mamumugon kag agalon. Apang kon patumbayaan sang amo nga mangangapin-banwa kamo, kay masami amo ang ginabuhat sang mga yara sa gahum sa mga imol nga nagapahitabang sa ila, kag nagapagusa gihapon pagtindak ang mga pilakan kag gamhanan sang inyo katarungan kag wala man kamo ginasapak sang pangulohan, bangona ninyo si Joaquin Gil kag buhi-a ninyo ang iya buhat. Laglaga ninyo yanang di-makita nga gahum sa likud sang aton pangulohan nga lamang ang may sarang kag dalagku sing hikap sa aton mga punuan ang nagapatubas. Lumpawa ninyo yanang walay ipalatugsiling kag walay pasunaid nga nagaulon sa manggad kag gahum katulad sa paglumpaw sa isa ka kahuy agud nga magmatarung sa ulihi ang ila sini mga inalabuab. Amo lamang ini ang akon sarang mabilin sa inyo kag paalam na sing dayon sa inyo tanan. 
- Kailo ka man nga buas mapauli ka na sa Alinsuso Sang Iluluthang, - ang himulongon ko sa akon man lamang. 
Sang aga, aga pa nagbangon ako kag maghingagaw kadto sa baybay sa pagsaksi sa makahalanusbo nga pagluthang kay Donato Flor de Caña. Sang nagalakat ako sa dalan nasugata ko si Gg. Jose Jabat. 
- Diin ka makadto, bugto nga daw nagadalidali ka gid? - tamyaw ya sa akon. 
-Didto sa baybay, matan-aw ako nga luthangon si Donato Flor de Caña. 
- Indi bala si Donato Flor de Liza ang buot mo silingon, bugto? - paathag ya pa gid sa akon. 
- Indi. Ayaw na pagpatya ang mga tinion kay madali na lang ang ikan-um ka takna. - nga dayon ko padayonon ang akon tikang, kag sa wala ko mahibal-i nagsunod man sia sa akon. 
Didto sa baybay nakita namon ang pila ka bilog nga dalagku nga sakayan ukon Parao kag mga karo nga nagahakut sang mga lulan, apang wala didto ang mga hangaway ka gang luluthangon. Naglibug ang ulo ko, kag sang madugaydugay gikan sa simbahan nabatian namon ang bagting sang ikapito ka takna. Didto kag magtuo ako nga ang magapauli sa Alinsuso Sang Iluluthang isa ko lamang gali ka damgo. 